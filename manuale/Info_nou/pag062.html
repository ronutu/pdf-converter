<!DOCTYPE html>
<html>
    <head>
        <meta http-equiv="Content-Type" content="text/html; charset=utf-8" />
        <link href="https://maxcdn.bootstrapcdn.com/bootstrap/3.3.7/css/bootstrap.min.css" type="text/css" rel="stylesheet" />
        <link href="stylesheet.css" type="text/css" rel="stylesheet" />
    </head>

    <body>
        <div>
    
            <div class="bkgr-read">
                    <p>Pe țărm se auzeau țipetele oamenilor, ca mugetele unei cirezi gonite de foc sau de înec, și câinii urlau,  luându-se la întrecere cu ei. — Toată lumea pe punte! strigă Anton Lupan, cu spatele în vânt. Filați tot lanțul ancorei! Oamenii ieșiră din hambar, în brânci, și se târâră de-a bușilea spre prova, agățându-se de parapet, de  parâme, încercând să se țină unul de piciorul celuilalt, orbecăind pe întuneric, într-un lanț șerpuitor și zvârcolit. Nu era furtună, ci o răscoală anarhică a firii, căci nesocotea toate legile vântului. Bătea dintr-o  direcție, dar te prindea de ceafă și de piept în același timp, se arcuia după toate obstacolele întâlnite în  cale, mătura puntea în toate ungherele ei, pătrundea după parapet, după tambuchi, printre butoaiele cu  apă, neîngăduindu-ți să-ți alegi un adăpost împotriva lui. De pe țărm zburau, învălătucite, ramuri aprinse și tăciuni smulși din focurile alcalufilor și, după ce  măturau fața apei, se înecau în larg, sfârâind. Malurile nu se mai vedeau, dar se auzeau câinii urlând.  Văzduhul semăna cu un cotlon negru, uriaș, în care vântul, după ce răscolea totul jos, se înșuruba în  falduri bezmetice, șuierând în sus, să răscolească și cerul. — Aruncați a doua ancoră! Filați tot lanțul! izbuti să strige Anton Lupan. Deși în jur nu se vedea la o jumătate de pas, simțeau cu toții cum corabia aluneca spre est, fiindcă  prin lanțurile întinse și smucite se transmitea râcâitul fundului răscolit de ghearele ancorelor. Până la  țărmul opus, de sub vânt, erau aproape două mile, cum văzuseră seara, când ajunseseră aici, dar către  mijlocul golfului desigur fundul se adâncea, și în curând, lanțurile nemaifiind destul de lungi, ancorele  aveau să se smulgă, lăsând corabia în mâna uiliaului.  Uiliaul este un vânt care bântuie în Țara de Foc în toate anotimpurile, după nicio regulă, neprevestindu- se prin nimic. El cade de pe toate crestele munților, năpustindu-se aproape vertical asupra mării, în rafale  atât de vijelioase, încât pot culca o corabie de-a latul, chiar dacă are toate pânzele strânse. Primejdia e și  mai mare în preajma țărmului, unde adesea aruncă blocuri de granit și copaci întregi, rupți din rădăcini,  care fărâmă totul în calea lor. Speranța aluneca repede spre est, grăpând fundul mării cu ancorele, în timp ce catargele se arcuiau,  gata să se rupă, și sarturile zbârnâiau, întrecând șuieratul vântului. După un timp, care poate nu măsurase  mai mult de câteva minute, dar care tuturora li se păru lung cât jumătatea nopții, simțiră legănarea  corabiei crescând, lanțurile își încetară scrâșnetul, și atunci înțeleseră că ancorele se smulseseră pe fund. De aici înainte erau în mâna sorții, nimeni n-ar mai fi putut face nimic, nu rămânea decât să aștepte  sfârșitul. A încerca să ridici o pânză acum însemna s-o dai în fâșii vântului. Și chiar dacă ai fi întins-o,  iar ea ar fi rezistat, ce manevră ar fi fost de închipuit, în ce parte te-ai fi putut îndrepta, când nu se vedea  de la un catarg la altul, iar în jur erau insule și te puteai fărâma de ele, dacă nu în prima clipă, în clipele  care urmau?</p>
                </div>

                
        </div>
    </body>
</html>
    