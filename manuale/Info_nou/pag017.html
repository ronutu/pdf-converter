<!DOCTYPE html>
<html>
    <head>
        <meta http-equiv="Content-Type" content="text/html; charset=utf-8" />
        <link href="https://maxcdn.bootstrapcdn.com/bootstrap/3.3.7/css/bootstrap.min.css" type="text/css" rel="stylesheet" />
        <link href="stylesheet.css" type="text/css" rel="stylesheet" />
    </head>

    <body>
        <div>
    
            <div class="bkgr-read">
                    <p>— Lasă, Florea, că toată prigoana are un sfârșit! Mai bine soarbe ici, din cofa asta, și uită de necazuri.  Bea o lulea de tutun și mai stai la povești cu cești călători. Știi vorba ceea: după furtună vine vremea bună… Așa făcu viteazul. Dar, curios, drumeții în straie prăfuite erau morocănoși și-l priveau cu dușmănie.  Iar vinul îi aduse curând somnul în vine. În vremea asta, Anița urcă niște scări și pătrunse într-o odaie de taină. Acolo era așezat la masă un  ostaș crunt la înfățișare, cu o rană urâtă, de la buze la ureche, pe obrazul stâng. Rana era veche și omul  și-o pipăia din când în când cu necaz. Căpitanul Gealatu, căci el era, o luă de mijloc pe Anița și-i grăi cu  un zâmbet unsuros: — Ei, ibovnica</p>
                </div>

                
            <div class="bkgr-read">
                    <p>  mea frumoasă, ai făcut cum ți-am zis? — Da, răspunse fata, de data asta nu mai are scăpare. Poterașii îmbrăcați în drumeți l-au înconjurat, și  somnoroasa</p>
                </div>

                
            <div class="bkgr-read">
                    <p> de vin l-a moleșit. Acum e vremea să-i iei gâtul nemernicului care mi-a respins dragostea! — Și care mie mi-a spintecat obrazul! adăugă Gealatu scrâșnind din măsele. În odaia mare a hanului, poterașii îl legară pe Florea cu funii groase ca mâna și patruzeci de iatagane  erau ațintite spre pieptul lat și păros al haiducului. Ajuns în fața lui, căpitanul îl înșfăcă de plete pe Florea  și-i grăi cu mânie: — Ticălosule, în sfârșit ești în mâna mea! De-acuma nu mai ai scăpare. Fă-ți rugăciunea din urmă  și mori ca un câine. Deși amețit de somnoroasă, flăcăul îl fulgeră cu privirea pe dușmanul său: — Încă nu m-ai răpus, fiară sălbatică! Nu-i e dat unuia ca tine să-mi ia viața. Ia vezi dacă-ți place  trebușoara asta! Și voinicul șuieră o dată cum știa el. Poterașii încremeniră. Un cal alb, cu coama în vânt, năvăli în  odaie, scăpărând din copite și nechezând înfricoșător. Era Bălanul, armăsarul haiducului, tovarăș de  nădejde în toate primejdiile. Cu o singură lovitură de copită îi zdrobi capul lui Gealatu, care se prăbuși în  țărână. Încordându-se, Florea rupse frânghiile, smulse un iatagan de la un poteraș și începu să-l rotească,  făcându-i pe cei patruzeci de ticăloși să cadă ca spicele. Când nu mai fu niciunul în picioare, haiducul  puse foc la han, lăsând-o pe vicleana Anița să jelească la marginea drumului. Sări apoi pe cal și, cu  pletele-n vânt, se avântă prin văi și lunci spre alte isprăvi vitejești…</p>
                </div>

                
            <div class="bkgr-read">
                    <p> … fără să bănuiască nicio clipă adevărul: că nu trăiește în realitate, ci în niște pagini scrise cu pixul  într-un caiet făcut ferfeniță și pătat de dulceață și margarină.  Florin reciti ultimele pagini ale romanului său haiducesc și  zâmbi foarte satisfăcut. Deși avea numai treisprezece ani, iată  că se dovedea în stare să imagineze aventuri palpitante, ce mai,  ca un scriitor adevărat. ,,Marfă!”, exclamă el când ajunse la  pasajul cu năvălirea calului. Chestia asta o să le placă, la pariu,  și lui George Mare, și lui Ovidiu, care deja citiseră aproape tot  romanul. Și, în general, la toată gașca lui. Acum, în vacanță,  se vedeau în fiecare zi. Ieșeau de obicei cu rolele la magazinul  din colț, făceau câteva ture, încercau figuri (mersul cu spatele,  fluturele…) și apoi se așezau pe gărdulețul verde și pălăvrăgeau.  Atunci era momentul să le citească și din roman. Vreo doi se apucaseră și ei de un SF, dar nu ieșise nimic.  Idioții îi vopsiseră pe extratereștri în toate culorile, le făcuseră coarne și antene, dar la mai mult nu-i  dusese mintea. Pe când Florea al lui știa să lupte, avea mereu ceva haios de spus… Nu se compara!</p>
                </div>

                
        </div>
    </body>
</html>
    