<!DOCTYPE html>
<html>
    <head>
        <meta http-equiv="Content-Type" content="text/html; charset=utf-8" />
        <link href="https://maxcdn.bootstrapcdn.com/bootstrap/3.3.7/css/bootstrap.min.css" type="text/css" rel="stylesheet" />
        <link href="stylesheet.css" type="text/css" rel="stylesheet" />
    </head>

    <body>
        <div>
    
                    <div class="block-container">
                        <span class="number u7">2 </span>
                        <div class="block-number-content">
                            <p>Completează un tabel asemănător, folosind informațiile din fragmentul de text citit:</p>
                        </div>
                    </div>
                    <p class="clear"></p>

                    
                <div class="bkgr-pers">
                        <p> Citește fragmentul următor, pentru a descoperi dacă predicția ta se confirmă sau nu.</p>
                    </div>

                    
            <div class="bkgr-read">
                    <p>Eu se pare că am fost o eroare. M-au șters și-abia îmi amintesc de mine ca IC – inginer de computere.  Zora îmi spune puțin despre asta. Dar în Celo totu-i reglat, am acum altă viață. Mi-a luat trei rotații de  lună să sfârșesc alfabetul. Timp în care am tot amânat verificarea. Nu voiam ca RU să-mi strice creația.  Acum, chiar după o curățare, aș putea-o reînvăța. În cabine avem toți libertate. Putem folosi jetoanele  pentru plimbări în lumi fabuloase. Sau ne conectăm fără plată la programul general. Prin casca-minune  te relaxezi incredibil. Cei de la computere sunt maeștrii iluziei. Ne dau gratuit porții de irealitate. Abia de  curând am reușit să le refuz. Mă ajută poate și cuvintele astea. Dar și planul meu de-a obține o cartelă de  spațiu. Fac economii, costă enorm. Ca IC – inginer de computere – ar fi fost altceva, aș fi primit desigur mai  multe jetoane. De fapt, toți ceilalți câștigă mai mult – IA, inginerii de alimente, IE, inginerii de educație,  IP, inginerii de programare, ca să nu mai vorbesc de cei de la RU, reparații umane, sau IT, inginerii de  transport. Dacă n-aș fi făcut vreo greșeală, aș fi fost avansat. Și-aș fi avut Ieșirea mereu la picioare. Dar aici,  în partea de jos, e mai greu. Nici nu știu de când tot adun pentru primul meu drum. Dar totuși nu sunt un  N – adică Nimic – ca să-mi pierd orice speranță. Să-mi iau gratuit pastila de viață și să nu mă mai desprind  de programul general. Un N, e sigur, nu va ieși niciodată.</p>
                </div>

                
            <div class="bkgr-read">
                    <p>„În Celo nu există secrete”, îmi spune Zora. Suntem aici, în cabină, încerc să o învăț să citească. Ea a  rămas IC și n-ar vrea să-și piardă poziția. Noroc că-n timpul liber ne putem vedea. În grădina centrală e  prea aglomerat. Dar aici, în micul meu spațiu, ne putem lăfăi în cele două fotolii. Scot scoarța din nișă și  fac noi semne pe ea. Zora se minunează. „E prea greu!” „Dar toți au putut cândva să citească! Sunt sigur  de asta. Cei de la RU – reparații umane – ne-au luat darul.” Îi spun Zorei cât de mult îmi doresc o plecare.  Dacă aș avea coordonatele, aș putea găsi ceva. Se spune că un  IT – inginer de transport – s-ar fi întors  cu o comoară: un obiect misterios, închis într-o casetă specială. Îl ține ferit, e fără de preț. Dacă ar mai  trăi colecționari, i-ar fi mai ușor să înțeleagă. Ar putea fi un prim carusel de imagini. Din cele adevărate,  străvechi, de când nu răsărea totul din computere, ci din mințile noastre. Poate că-n piesa aceea rară se  vede ce era înainte. „Visezi, Sumer, n-a existat vreun înainte. Celo a fost mereu casa noastră. Dincolo de el  este golul. Avem zilnic acces la imagini de-afară.” „Da, Zora, trăim apărați sub lunile noastre. Dar undeva  trebuie să fie mai mult.” Zora nu vrea să continue discuția. E prietena mea veche, un IC respectat, și,  chiar dacă nu-mi spune, știe exact ce-am greșit. „Potolește-te, Sumer, vrei s-ajungi un Nimic?” În Celo nu  putem fi decât fericiți. Și totuși Zora mă privește cu multă tristețe. „Îți dau eu încă două jetoane!”</p>
                </div>

                
            <div class="bkgr-read">
                    <p>„În Celo, pe planeta a treia din sistemul nostru unisolar, se naște viața”, prind o conexiune.</p>
                </div>

                
                    <div class="block-container">
                        <span class="number u7">3 </span>
                        <div class="block-number-content">
                            <p>Observă dacă predicțiile tale corespund cu informațiile din  fragmentul citit. Notează asemănările sau deosebirile într-un  tabel asemănător.</p>
                        </div>
                    </div>
                    <p class="clear"></p>

                    
                    <div class="block-container">
                        <span class="number u7">4 </span>
                        <div class="block-number-content">
                            <p>Continuă formularea predicțiilor  pentru fragmentul următor:</p>
                        </div>
                    </div>
                    <p class="clear"></p>

                    
        </div>
    </body>
</html>
    