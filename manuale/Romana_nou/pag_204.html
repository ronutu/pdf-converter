<!DOCTYPE html>
<html>
    <head>
        <meta http-equiv="Content-Type" content="text/html; charset=utf-8" />
        <link href="https://maxcdn.bootstrapcdn.com/bootstrap/3.3.7/css/bootstrap.min.css" type="text/css" rel="stylesheet" />
        <link href="stylesheet.css" type="text/css" rel="stylesheet" />
    </head>

    <body>
        <div>
    
            <h2> Recapitulare finală</h2>
            
            <h5>  </h5>
             
            <h5>de Cristina Andone</h5>
            
            <div class="bkgr-read">
                    <p>În cămara cu o ferestruică prăfuită de vântul dinspre mare, stă  o fată cu plete zănatice și citește. Nu cărți. Nici reviste. Ci etichete.  Citește și-și răsucește părul pe degete, din ce în ce mai smucit.  <span class="italic">Dulceață de cireșe amare</span> , scrie pe un borcan pus pe raftul spre  care, dacă te uiți, vezi mereu un colț de cer legănat de o pânză de  păianjen.  — Greșit! bombăne fetița. Ce etichetă neglijentă! Nu, nu e atât de  simplu... Ar trebui să scrie ,,cireșe cumpărate de la tanti Hani din Piața  Ovidiu în ziua în care m-am întors de la școală și aveam șorțulețul  pătat de cerneală și mama m-a certat, iar tata m-a luat de mână și  mi-a zis  <span class="italic">Hai să vedem ce-i afară</span> , iar eu știam ce era afară, că tocmai  intrasem în casă, afară era cald și pisica tărcată de pe stradela Vântului  făcuse patru pui, dar tata mi-a făcut cu ochiul și atunci am spus  <span class="italic">Bine</span>  și  am ieșit. Am ocolit Biserica Greacă, tata voia să-mi cumpere un cocoș  de zahăr candel, dar băiatul cu zaharicale închisese prăvălia, așa că am  luat-o spre Mahalaua Armenească și am intrat în Piața Ovidiu. Lângă statuie, o știți, e cea cu omul negru  care se scarpină în bărbie, acolo, pe trepte la umbră, stătea tanti Hani, cea care face dulcețuri rare pentru  zile amare. Tata mi-a luat un borcan mare, o carte cu ilustrații despre insecte, mi-a mai luat un cornet cu  castane prăjite și am plecat acasă. Pe drum l-am rugat să-mi ia și unul dintre pisoii tărcați de pe stradela  Vântului, iar mamei să-i dăm borcanul cu dulceață rară-amară. Tata a ales un pisoi somnoros. Acasă,  mama s-a bucurat de borcan, dar nu s-a bucurat de motan”. Ce s-a întâmplat cu dulceața, eticheta, pisoiul și fetița, vă întrebați? Dulceața de cireșe amare va  dispărea misterios într-o singură după-amiază. În schimb, va rămâne pentru mulți ani cel care s-ar putea  numi Amar, motanul fioros, deloc somnoros. Eticheta va ajunge la coș. Când se va face mare, fetița  noastră va arunca și alte etichete. Dintre ele, cea mai amară va fi:  <span class="italic">Femeile nu pot ajunge scriitori.</span></p>
                </div>

                
            <div class="bkgr-read">
                    <p>(1907, Constanța – 1992, București) s-a născut la malul mării.  Numele său adevărat a  fost Cella Marcoff. Pseudonimul Serghi a fost inspirat de prenumele bunicului ceasornicar, pasionat de  antichități. Cella a trăit în vremuri tulburi, de războaie, foamete, răscoale. A publicat câteva romane de  mare succes, printre care  <span class="italic">Pânza de păianjen</span>  și  <span class="italic">Mirona</span> . Cella a visat să devină scriitoare într-o epocă în  care a lucra ca femeie printre cuvinte însemna să fii dactilografă. </p>
                </div>

                
                <div class="bkgr-pers">
                        <p>       (din volumul  <span class="italic">Nesupusele</span> :  <span class="italic">100 de femei pentru 100 de ani de Românie modernă</span> )</p>
                    </div>

                    
                <div class="bkgr-pers">
                        <p>Cartea „Nesupusele: 100 de femei pentru 100 de ani de Românie modernă” prezintă  poveștile unor  femei remarcabile, de vârste, profesii, etnii și religii diferite, care au lăsat amprente puternice în cultura și în  societatea română.</p>
                    </div>

                    
                <p class="clear"></p>
                <p class="space"></p>
                <p class="right"><span class="page">204</span></p>
        
        </div>
    </body>
</html>
    