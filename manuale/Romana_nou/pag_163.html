<!DOCTYPE html>
<html>
    <head>
        <meta http-equiv="Content-Type" content="text/html; charset=utf-8" />
        <link href="https://maxcdn.bootstrapcdn.com/bootstrap/3.3.7/css/bootstrap.min.css" type="text/css" rel="stylesheet" />
        <link href="stylesheet.css" type="text/css" rel="stylesheet" />
    </head>

    <body>
        <div>
    
            <div class="bkgr-read">
                    <p>De fapt, totul a început mult mai devreme, când am văzut lumina zilei. Vă implor, nu vă grăbiți să  mă judecați. Pentru unii dintre voi, obiceiul acesta poate părea inacceptabil, dar la noi așa au stat lucrurile  dintotdeauna. Am știut de la bun început ce soartă mă așteaptă și am acceptat-o. În fond, pentru asta am  fost pregătită. Nu că m-ar fi ajutat prea mult dacă m-aș fi opus. M-am născut în Thailanda și sunt mândră  de originea mea – dar îmi știu lungul nasului și n-am visat niciodată c-aș fi putut ajunge altceva decât sunt.  Așa că n-aveți idee cât m-am bucurat. Era un vis devenit realitate. Visul meu și al tuturor surorilor mele. Am călătorit cu vaporul, eu și suratele mele, și ne-am plictisit de moarte. Închise în cală, separat, fără  posibilitatea de-a vorbi cu cineva, cu oricine, săptămâni întregi! De câteva ori am crezut că n-o să mai ajung  niciodată sau c-o să-mi pierd mințile pe drum. La ce bun că vorbesc câteva limbi străine sau că am acces la  atâtea informații interesante dacă n-am cui le împărtăși? Think outside the box, mi-am repetat tot drumul,  gândește neconvențional, descoperă partea bună a lucrurilor. M-a ajutat să rezist și faptul că am avut acces  la wi-fi. Mi-am descărcat filme, am ascultat muzică, am intrat pe forumuri și așa mai departe. Pentru mine,  viața fără internet e pustie, sunt o dependentă fără speranță. Imediat ce am ajuns în Europa, am fost trimise în diferite țări. Eu am ajuns în România. Ro-mâ-ni-a!  Mi-a plăcut cum sună numele țării, are o melodicitate aparte. M-am și documentat puțin înainte, pe  Wikipedia: „țară situată în sud-estul Europei Centrale, pe cursul inferior al Dunării, la nord de peninsula  Balcanică și la țărmul nord-vestic al Mării Negre. Pe teritoriul ei este situată aproape toată suprafața Deltei  Dunării și partea sudică și centrală a Munților Carpați”. Ce frumos părea totul! Visam deja să văd marea!  Dar și să colind munții cu noul meu stăpân. Speram că mă va duce peste tot. Cât de mult greșeam... Apoi l-am cunoscut. Prima impresie a fost grozavă! De cum m-a văzut, s-a repezit la mine, m-a studiat  pe toate părțile și a spus pe un ton categoric: — Pe asta o vreau! M-am bucurat să văd atâta hotărâre. Recunosc, mi-ar fi plăcut să fie, poate, puțiiiin mai delicat, mai  politicos, dar e de înțeles. E și foarte tânăr, aproape un copil. Știți cum sunt băieții la vârsta asta dificilă. Și  n-a fost tot: m-a strâns la piept cu drag. De emoție, m-am blocat – un comportament complet nelalocul lui.  Mi s-a făcut puțin rușine, dar am avut noroc, nu observase nimeni momentul jenant. Perioada care a urmat nu se poate descrie în cuvinte. Au fost săptămâni de vis. Momentele când mă  ducea la școală și mă prezenta plin de mândrie colegilor. Când le spunea ce lucruri frumoase am mai  descoperit împreună și ridicau cu toții sprâncenele a mirare. Și n-au fost puține situațiile în care m-am  simțit urmărită de privirile admirative ale prietenilor lui, dar le-am ignorat. N-aveau decât să sufere,  invidioșii. Odată </p>
                </div>

                
            <div class="bkgr-read">
                    <p> asta a fost chiar la început, când încă nu știam prea multe unul despre celălalt </p>
                </div>

                
            <div class="bkgr-read">
                    <p>, am tras  cu urechea în timp ce vorbea la telefon cu cel mai bun prieten (știu, nu-i frumos, da-i sănătos!). I-a spus că  nu-și dă seama cum a putut trăi fără mine până acum. A fost cel mai frumos lucru pe care l-am auzit  vreodată! Și, probabil, ultimul. Prima dezamăgire a venit, dacă nu mă înșel, într-o sâmbătă, la vreo două luni  după ce ne cunoscuserăm. Și ziua începuse perfect! Era o dimineață splendidă de  vară și am ieșit în oraș, unde am făcut niște poze mi-nu-na-te. Am fost teribil de  mândră de mine. Ajunși acasă, surpriză: le-a postat pe Facebook spunând că el  le-a făcut. Ha! Aș vrea s-o văd și pe asta: nici măcar n-avea o cameră foto. Putea  să-mi dea cel puțin un tag, acolo, dar nici pomeneală. Da, știu, poate că și eu am  greșit: ar fi trebuit să spun ceva, orice, dar am simțit că nu-i momentul potrivit. Mare greșeală. Și cred că a simțit ceva, pentru că, deodată, nu mai eram bună. Nimic din  ce făceam nu era suficient de bine, de repede sau pe placul domniei sale, care doar dădea comenzi și se  aștepta să le execut. Se enerva din te miri ce și mă certa întruna, folosind un limbaj tot mai urât.</p>
                </div>

                
                <p class="clear"></p>
                <p class="space"></p>
                <p class="right"><span class="page">163</span></p>
        
        </div>
    </body>
</html>
    