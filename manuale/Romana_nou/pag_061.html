<!DOCTYPE html>
<html>
    <head>
        <meta http-equiv="Content-Type" content="text/html; charset=utf-8" />
        <link href="https://maxcdn.bootstrapcdn.com/bootstrap/3.3.7/css/bootstrap.min.css" type="text/css" rel="stylesheet" />
        <link href="stylesheet.css" type="text/css" rel="stylesheet" />
    </head>

    <body>
        <div>
    
            <div class="bkgr-read">
                    <p>își îmbrăcau cu multă cumpănire pardesiele negre, el luă din cui o pelerină și-o aruncă sub braț, împreună  cu șapca de călătorie până atunci aflată în plasă, apoi, apucând cu cealaltă mână un mic geamantan roșu,  cu burduf, deschise ușa compartimentului care răspundea direct afară și sări pe peron încă înainte ca  trenul să se fi oprit. […] Într-adevăr, tânărul călător părea să fie un străin, necunoscător al limbii vecinilor săi, fiindcă tot  timpul drumului nu scosese un cuvânt, ci privise stăruitor pe geam peisajul care i se desfășura în fața  ochilor. Dar odată coborât pe peron, se îndreptă spre vagonul de bagaje și, văzând că hamalii tocmai  coborau un cufăr de călătorie, ferecat cu chingi de metal și cu zdravene încuietori de alamă, li se adresă  în cea mai neașteptată limba românească, spre uimirea unuia dintre foștii tovarăși de drum, care nu-și  putuse înfrânge curiozitatea și se luase pe urmele lui: — Umblați cu grijă să nu vătămați ceva! Tovarășul de drum și-ar fi putut satisface curiozitatea mai din vreme, dacă i-ar fi dat prin minte să  cerceteze cartea de vizită, în rama ei de piele, atârnată destul de vizibil de încuietoarea micului geamantan  pe care ciudatul călător, în clipa când se urcase în tren, la București, îl aruncase în plasa de deasupra  capului, fără nicio grijă să-și ascundă numele. Pe această carte de vizită scria, ca și pe uriașul cufăr  coborât din vagonul de bagaje: <span class="italic">Anton Lupan</span> <span class="italic">Ingénieur</span> […]  Speranța navigă toată ziua de-a lungul peninsulei, printre  puzderie de insule acoperite de păduri și neguri, mereu în  același decor plumburiu. Seara, lăsă ancora la adăpostul unui  istm înalt, în locul unde canalul se îndrepta spre sud-vest,  căutându-și ieșirea la ocean. Răsuflarea Pacificului se simțea până aici, mai largă, mai  profundă, ca a unei vietăți uriașe, cât o treime de pământ,  care dormea tihnită cu coada la Sidney în Australia și capul  pe stâncile din Țara de Foc.  A câta oară aruncau oamenii ancora în drumul lor de la Sulina până aici? Am putea să numărăm:  o dată la Stambul, pe urmă la Gallipoli, la insula Skantsura (de asta mai bine să nu-i spunem lui Ismail,  tocmai acum când e necăjit), de-acolo pe coasta Africii o dată și încă o dată mai spre vest, la Bir-Sanjé,  apoi la Pireu, la Messina, pe urmă înapoi, la Port Said, la Suez, la Musarah, și iar Suezul, și iar Port Saidul,  și Gallipoli, Marsilia și Gibraltarul… Pe celelalte ni le amintim mai ușor… Escale mici și escale mari,  unele liniștite, altele legate de necazuri și peripeții, dar la toate ne gândim cu bucurie acum… Escale mari  sau escale mici, dar pe toate aproape le poți număra pe degetele celor două mâini. […] În clipa aceea, corabia începu să tremure ca și cum apa din jur ar fi dat în clocot; catargul mic, care  trecea pe lângă peretele cabinei, trosni, făcând să vibreze chila, într-un geamăt înăbușit. Lanțul ancorei  se smuci, cu scrâșnet de fier rupt, și, de la șaptezeci de metri depărtare, transmise râcâitul adânc, ca de  pământ înțelenit brăzdat de cuțitul plugului, al ancorei târâte pe fund. […] Ajuns pe punte, căpitanul se simți apucat de umeri și aruncat tocmai pe bocaport de o forță căreia nu  i se putuse împotrivi. Haralamb zăcea alături, cu mâinile încleștate în marginea tendei, înjurând neauzit,  căci vântul îi lua vorbele și i le băga înapoi pe gât. Nu era vânt, ci mase de aer greu, rostogolite din munți și căzând pe țărm, sfâșiate în stânci, ca niște  bolovani desprinși de pe piscuri, ca niște avalanșe, ca niște ghețari treziți din somnul lor geologic, într-o  răzvrătire de cataclism.</p>
                </div>

                
                <p class="clear"></p>
                <p class="space"></p>
                <p class="right"><span class="page">61</span></p>
        
        </div>
    </body>
</html>
    